Magia wymaga cichej współpracy pomiędzy publicznością i magikiem — unikania sceptycyzmu lub tego, co niekiedy jest nazywane świadomym zaniechaniem niedowierzania. Bezpośrednią konsekwencją tego jest fakt, że by przejrzeć magię, by wykazać, na czym polega sztuczka, musimy przestać współpracować z prestidigitatorem. Jak można dokonać postępu w kontrowersyjnej i będącej powodem zaciekłych dyskusji o ogromnym ładunku emocjonalnym kwestii, takiej jak problem występowania uprowadzeń przez obce istoty? Pacjenci powinni z pewnością być ostrożniejsi w zwracaniu się do terapeutów, którzy bardzo szybko wyciągają wniosek o uprowadzeniu dokonanym przez obcych lub potwierdzają występowanie takich zjawisk. Osoby leczące „uprowadzonych” mogą próbować wyjaśnić swym klientom, że omamy są normalnymi zjawiskami, a także że przypadki molestowania seksualnego w dzieciństwie są niepokojąco powszechne. Powinny pamiętać o tym, że każdy z ich pacjentów miał prawdopodobnie kontakt z obrazami obcych istot, występującymi powszechnie w kulturze popularnej. Terapeuci powinni zwracać szczególną uwagę, by nieświadomie nie ukierunkowywać świadka rzekomego uprowadzenia. Mogą również nauczać swych klientów zasad sceptycznego myślenia. Powinni także odnowić własne, zanikające zasoby powyższej umiejętności. Rzekome uprowadzenia dokonywane przez przybyszów z innych planet stanowią poważny problem dla wielu ludzi, nie tylko dla samych „ofiar” obcych istot. Kwestia ta pozwala nam na uzyskanie wglądu w wewnętrzne życie ludzi, których znamy. Jeśli wielu z nich donosi o fałszywych przypadkach badania przez obcych przybyszów, to jest to powód do zmartwień. Jednak jeszcze bardziej kłopotliwy jest fakt, że tak wielu terapeutów akceptuje te doniesienia bez dowodów, nie zwracając odpowiedniej uwagi na podatność swoich klientów na sugestię oraz na nieświadome wcześniejsze ukierunkowanie ich przez innych terapeutów. Jestem zaskoczony, że istnieją psychiatrzy i inne osoby, dysponujące co najmniej podstawowym wykształceniem naukowym, które znają niedoskonałości ludzkiej psychiki, ale odrzucają możliwość, że doniesienia o uprowadzeniach przez obcych mogą być pewnym rodzajem omamów lub zaburzeń pamięci. Jeszcze bardziej zaskakują mnie twierdzenia, że historie o badaniach wykonywanych przez obce istoty są zachodzącymi w naszej rzeczywistości zjawiskami magicznymi albo że są one wyzwaniem dla naszego poczucia realności lub stanowią wsparcie dla mistycznego sposobu postrzegania świata. Zadziwiające jest również stwierdzenie Johna Macka: „Są to zjawiska na tyle istotne, by poświęcić im poważne badania, a metafizyka dominującego zachodniego paradygmatu naukowego może nie być odpowiednia dla właściwego przeprowadzenia takich badań”. 