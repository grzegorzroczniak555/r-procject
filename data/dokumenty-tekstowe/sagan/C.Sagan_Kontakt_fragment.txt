Dokładnie tak samo, jak „cofa się” umysły ludzi, by przypomnieli sobie rzekomo zapomniane wspomnienia z przeszłości — uważa Frankel — terapeuci mogą równie dobrze pod wpływem hipnozy posuwać je do przodu, tak by osoby te mogły sobie „przypomnieć” swoją przyszłość. To wywołuje tak samo silną reakcję emocjonalną, jaka występuje w stanie regresji lub pod wpływem hipnozy u osób uprzednio „badanych przez obce istoty” opisywanych przez Macka. „Osoby te nie oszukują terapeuty. One oszukują siebie — mówi Frankel. — Nie potrafią odróżnić swych konfabulacji od rzeczywistych przeżyć”. Jeśli nie potrafimy sobie poradzić, jeśli jesteśmy przytłoczeni ciężarem winy, że czegoś nie osiągnęliśmy, to czy nie powitamy z chęcią fachowej opinii terapeuty — z dyplomem na ścianie — że nie jest to nasza wina, że jesteśmy zwolnieni z odpowiedzialności, że sataniści, osoby wykorzystujące nas seksualnie lub istoty z innej planety są za wszystko odpowiedzialne? Czy nie zapłacimy dużych pieniędzy za takie zapewnienie? Czy nie sprzeciwimy się sceptykom — mądralom mówiącym nam, że wszystko dzieje się w naszej głowie lub że zostało to nam zaszczepione przez terapeutów, którzy uczynili nas nieco bardziej zadowolonymi z siebie? Jakie szkolenie w zakresie metody naukowej i sceptycznej dociekliwości, statystyki lub nawet wiedzy o zwykłej ludzkiej omylności otrzymali owi terapeuci? Psychoanaliza nie jest raczej działalnością samokrytyczną, jednakże wiele stosujących ją osób ma tytuł doktora medycyny. Większość programów kształcenia w szkołach medycznych zapoznaje słuchaczy z metodami oceny wyników działalności naukowej oraz z samą metodą naukową. Jednakże wydaje się, że wiele osób mających do czynienia z opisywanymi w tym rozdziale przypadkami rzekomego molestowania seksualnego ma w najlepszym razie fragmentaryczną znajomość metod nauki. W Ameryce dwie trzecie osób zajmujących się pacjentami z zaburzeniami psychicznymi stanowią pracownicy społeczni, a tylko jedną trzecią psychiatrzy lub psycholodzy z tytułami uniwersyteckimi. 