Każda ze stron czuje do drugiej głęboką urazę z powodu wielu przestępstw popełnionych przez drugi kraj - niektóre z tych zbrodni wymyślono, lecz znaczna część jest, w większym lub mniejszym stopniu, prawdziwa. Za każdym razem, gdy któreś z dwóch państw dopuszcza się nadużycia, wiadomo, że nastąpi odwet drugiego. Oba kraje przepełnia urażona duma i rzekoma moralna prawość. Każda ze stron zna szczegółowo większość nawet najdrobniejszych złych uczynków drugiej, ale niechętnie zastanawia się nad własnymi grzechami oraz cierpieniami spowodowanymi przez swą politykę. Po każdej stronie są oczywiście dobrzy i uczciwi ludzie, dostrzegający niebezpieczeństwa, które stworzyła polityka ich państwa, ludzie pragnący naprawić zło, kierujący się elementarną przyzwoitością lub po prostu chęcią przeżycia. Ale po obu stronach znajdują się również ludzie pełni nienawiści i strachu celowo rozniecanego przez agencje narodowej propagandy, ludzie, którzy uważają, że ich przeciwnicy nie odpokutowali jeszcze swych zbrodni, ludzie, którzy dążą do konfrontacji. Radykałowie każdej strony podjudzają się wzajemnie. Zawdzięczają sobie nawzajem wiarygodność i potęgę. Jedni drugich potrzebują. Zwarci w śmiertelnym uścisku.
Jeśli nikt inny, kosmita czy człowiek, nie wyrwie nas z tego uścisku, pozostanie tylko jedno wyjście. Będziemy musieli dokonać tego sami, choćby okazało się to niezwykle bolesne. Na początek trzeba zbadać fakty historyczne, tak jak by je postrzegała druga strona lub potomni, jeśli takowi w ogóle będą istnieć. Wyobraźmy sobie najpierw radzieckiego obserwatora rozważającego kilka wydarzeń z amerykańskiej historii: Stany Zjednoczone, stworzone przez ludzi głoszących zasady wolności i niezawisłości, były ostatnim dużym krajem, który zniósł dziedziczne niewolnictwo; wielu z ojców-założycieli tego państwa - wśród nich George Waszyngton i Thomas Jefferson - miało niewolników, a rasizm pozostawał legalny przez cały wiek po uwolnieniu niewolników. Stany Zjednoczone pogwałciły ponad 300 podpisanych przez siebie traktatów gwarantujących pewne prawa rdzennym mieszkańcom kraju. W 1899 roku, dwa lata przed objęciem prezydentury, Theodore Roosevelt w podziwianym przez wiele osób przemówieniu bronił „słusznej wojny" jako jedynego środka do osiągnięcia „narodowej wielkości". W 1918 roku Stany Zjednoczone napadły na Związek Radziecki i podjęły nieudaną próbę stłumienia rewolucji bolszewickiej. Wynalazły broń jądrową i jako pierwszy i jedyny kraj użyły jej przeciwko ludności cywilnej - zabijając setki tysięcy mężczyzn, kobiet i dzieci. Stany Zjednoczone miały też plany operacyjne nuklearnego unicestwienia Związku Radzieckiego, zanim jeszcze powstała radziecka broń jądrowa, i w czasie trwającego bardzo długo nuklearnego wyścigu zbrojeń przodowały we wprowadzaniu innowacji. Spośród wielu sprzeczności między teorią a praktyką zaistniałych ostatnio w Stanach Zjednoczonych wymienia się politykę administracji Reagana. Ową administrację dotknęła do żywego informacja, że jej sprzymierzeńcy sprzedają broń terrorystycznemu Iranowi. Ostrzegała swych sojuszników, by tego nie czynili, choć sama, jak się okazało, potajemnie handlowała bronią z Iranem.